Skrivsätt
===============================
Jag valde att analysera fyra teknik-sajters skrivsätt. Analysen grundar sig på 3
artiklar om samma nyheter för att bli jämförbar. Det är artiklar om Apples
ursäkt om att man gör äldre iPhones långsammare p.g.a. batteriet, lansering av
iMac Pro, samt lansering av iPhone X. Sajterna som undersöks är Techcrunch,
Engadget, The Verge och CNET. Analysen baseras på fyra kriterier:

1. Lättlästhet
2. Rubriker
3. Längd (hur kortfattat är artikeln skriven)
4. Textlayout

Varje kriterie graderas med ett betyg i en skala 1-5 och betygen summeras sedan
för ett slutbetyg.

Punkt 1 baseras på Flesch Reading Ease som är ett etablerat läsbarhetstest för
engelska texter. Poängen som en text kan få enligt testet kan sammanfattas som:

| Poäng | Betydelse |
| ----- | --------- |
| 100-90 | Mycket lättläst |
| 90-80 | Lättläst |
| 80-70 | Ganska lättläst |
| 70-60 | Vanlig engelska |
| 60-50 | Ganska svårläst |
| 50-30 | Svårläst |
| 30-0 | Mycket svårläst |

För mer information om testet, hur poängen räknas ut och dess gradering se
[Wikipedias artikel](https://en.wikipedia.org/wiki/Flesch%E2%80%93Kincaid_readability_tests).

Punkt 2 baseras på [IIS artikel om rubriker](https://www.iis.se/lar-dig-mer/guider/hur-man-skriver-for-webben/rubriker-som-ger-resultat/).
I min bedömning har jag valt att fokusera på om rubriken är kortfattad, om den
är tydlig, om den har nyckelord i början samt om den använder siffror.

Punkt 3 om hur kortfattat artikeln är skriven och är baserad på antalet ord och
meningar. Att vara kortfattad genom att utelämna en väsentlig del av innehållet
är dock inte ett bra sätt vara kortfattad på. Därför väger jag även in i betyget
hur mycket relevant fakta om nyheten som jag bedömmer att man har fått med.

Punkt 4 bedöms med utgångspunkt från
[IIS artikel "Skriva texter för webben"](https://www.iis.se/lar-dig-mer/guider/hur-man-skriver-for-webben/skriva-texter-for-webben/).
Här har jag valt att främst fokusera på om artikeln har mellanrubriker, om
styckeindelning med blankrader används tillräckligt frekvent samt radlängden
(för desktop, normalt fönster utan zoom).

Till min hjälp för att analysera texterna har jag använt
[http://wordscount.info/wc/jsp/clear/analyze_readability.jsp](http://wordscount.info/wc/jsp/clear/analyze_readability.jsp)
som bl.a. visar antal ord, meningar och Flesch Reading Ease-poäng för en text.
Här har jag uteslutit längre urklipp från pressmeddelanden odyl. som jag inte
ansåg tillhörde artikeltexten.

Jag har valt att göra utvärderingen själv och inte i grupp.

Techcrunch
-------------------------------
* [https://techcrunch.com/](https://techcrunch.com/)

Techcrunch är en amerikansk teknik-sajt som startade 2005 och som rapporterar
nyheter om produkter, startups och teknikföretag. Länkar till de analyserade
artiklarna:

1. [Apple apologizes for not telling customers iPhones with older batteries would slow over time](https://techcrunch.com/2017/12/28/apple-apologizes-for-not-being-clearer-about-slowing-down-iphones-with-older-batteries/)
2. [Apple’s iMac Pro arrives December 14, starting at $4,999](https://techcrunch.com/2017/12/12/apples-imac-pro-arrives-december-14-starting-at-4999/)
3. [This is the iPhone X](https://techcrunch.com/2017/09/12/iphone-x/)

### Lättlästhet
Poängen enligt Flesch Reading Ease för de tre artiklarna blev:

| Artikel | Poäng |
| ------- | ----- |
| Artikel 1 | 40,62 |
| Artikel 2 | 50,64 |
| Artikel 3 | 54,03 |
| Medel | 48,4 |

vilket översatt i ord innebär ”svårläst”, men ganska nära gränsen till ”ganska
svårläst”. Någon av artikelförfattarna tycks vara lite extra förtjust i
användande av långa meningar och krångliga formuleringar så förmodligen varierar
resultatet en del beroende på vem som skrivit artikeln. **Betyg:&nbsp;2/5**

### Rubriker
Hur Techcrunch sätter sina rubriker tycks variera kraftigt från den väldigt
långa ”Apple apologizes for not telling customers iPhones with older batteries
would slow over time” till den korta ”This is the iPhone X”.

När det kommer till tydlighet tycker jag man lyckas bättre, det är få rubriker
som inte ger en klar bild vad artikeln handlar om, även om det ibland sker till
priset av långa rubriker. Man är också relativt duktiga på att placera nyckelord
i början av rubrikerna. Jag hittar dock ett par fall när jag studerar de senaste
rubrikerna på deras sida där man måste läsa ganska många ord innan man stöter
på ett nyckelord, t.ex. ”King-size games may have to wait as Nintendo reportedly
delays 64-gig Switch cartridges’”.

5 av 20 artiklar på förstasidan använder siffror i rubrikerna men i t.ex. ”This
is the iPhone X” har man missat en bra chans att få med en siffra (t.ex. ”This
is the $999 iPhone X” istället).
**Betyg:&nbsp;3/5**

### Längd

| Artikel | Ord | Meningar |
| ------- | --- | -------- |
| Artikel 1 | 1226 | 47 |
| Artikel 2 | 772 | 30 |
| Artikel 3 | 974 | 49 |

Techcrunch har klart längst artiklar av de fyra undersökta sajterna och jag
tycker inte det reflekteras av att de har de innehållsmässigt bästa artiklarna.
Artikeln om Apples ursäkt innehåller t.ex. en rad personliga teorier och långa
utlägg av författaren som egentligen inte har så mycket med nyheten att göra.
**Betyg:&nbsp;2/5**

### Textlayout
På sidorna som listar nyheterna finns utöver en rubriken ett par, tre meningar
från inledningen av artikeln med. Någon riktig sammanfattande ingress saknas
dock. Mellanrubriker saknas generellt också i artiklarna. Här skiljer sig
artikeln om iPhone X lite layoutmässigt från de övriga två artiklarna eftersom
den faktiskt har en uppdelning i mellanrubriker. Den verkar dock vara ett
ovanligt undantag på sajten.

När det kommer till styckeindelning finns det några exempel med stycken med
uppåt tio rader vilket känns ganska långt. Antal tecken per rad uppgår till
ungefär max 90 tecken vilket också det känns i det längsta laget.
**Betyg:&nbsp;2/5**

Engadget
-------------------------------
* [https://www.engadget.com/](https://www.engadget.com/)

Engadget är en teknik-sajt tillgänglig på flera olika språk förutom engelska även
kinesiska, japanska, spanska och tyska. Sajten lanserades 2004 och fokuserar
främst på nyheter om teknikprodukter och ”gadgets”. Länkar till de analyserade
artiklarna:

1. [Apple apologizes for confusion over slowdowns with older iPhones](https://www.engadget.com/2017/12/28/apple-apologizes-for-iphone-battery-confusion/)
2. [Apple iMac Pro goes on sale December 14th](https://www.engadget.com/2017/12/12/apple-imac-pro-launches-december-14th/)
3. [Apple’s $999 iPhone X packs an edge-to-edge display and dual cameras](https://www.engadget.com/2017/09/12/iphone-x-announcement-release-date/)


### Lättlästhet
Poängen enligt Flesch Reading Ease för de tre artiklarna blev:

| Artikel | Poäng |
| ------- | ----- |
| Artikel 1 | 42,06 |
| Artikel 2 | 55,64 |
| Artikel 3 | 62,74 |
| Medel | 53,5 |

Engadget hamnar därmed i snitt på ett betyg som innebär ”ganska svårläst”, men
som innebär bäst snittpoäng i analysen här. **Betyg:&nbsp;3/5**

### Rubriker
Överlag får man anse att Engadget har en bra balans mellan längd och innehåll i
rubrikerna. Den längsta rubriken på förstasidan i skrivande stund har drygt 70
tecken. Tydligheten finns inte heller så mycket att invända emot, det är inga
svårigheter att uppfatta vad en artikel handlar om efter att ha läst rubriken.
Även nyckelord är man bra på att placera tidigt i rubrikerna och många rubriker
börjar t.ex. med ett varumärke eller produktnamn.

När det kommer till siffror har 8/20 listade artiklar på förstasidan i skrivande
stund en eller flera siffror i rubriken. **Betyg:&nbsp;4/5**

### Längd

| Artikel | Ord | Meningar |
| ------- | --- | -------- |
| Artikel 1 | 561 | 22 |
| Artikel 2 | 233 | 8 |
| Artikel 3 | 928 | 46 |

Engadgets artiklar tillhör de mest kortfattade av de fyra analyserade sajternas
artiklar sett till antal ord. Detta till trots är det svårt att hitta några
väsentliga faktauppgifter eller infallsvinklar som saknas i jämförelse med
konkurrenternas artiklar. **Betyg:&nbsp;4/5**.

### Textlayout
Engadget har ingen riktig ingress men man har utöver ordinarie rubrik även en
underrubrik bestående av en kortare mening som ger ytterligare förklaring till
vad artikeln handlar om. Mellanrubriker i artiklarna saknas i de analyserade
nyhetsartiklarna men förekommer i längre produktrecensioner.

När det kommer till styckeindelning är det inte ovanligt att hitta stycken med
upp till tio rader. Även om Engadget har relativt korta rader (max tecken per
rad är ca 80) så känns det på gränsen till för långt. **Betyg:&nbsp;3/5**

The Verge
-------------------------------
* [https://www.theverge.com/](https://www.theverge.com/)

The Verge publicerar nyheter inom bl.a. tech och vetenskap men even egna
produktrecensioner. Sajten lanserades 2011 och ägs av Vox Media. Länkar till de
analyserade artiklarna:

1. [Apple apologizes for iPhone slowdown drama, will offer $29 battery replacements for a year](https://www.theverge.com/2017/12/28/16827248/apple-iphone-battery-replacement-price-slow-down-apology)
2. [Apple’s iMac Pro will be available starting Thursday](https://www.theverge.com/circuitbreaker/2017/12/12/16766358/imac-pro-release-days-away-apple-phil-schiller)
3. [iPhone X announced with edge-to-edge screen, Face ID, and no home button](https://www.theverge.com/2017/9/12/16288806/apple-iphone-x-price-release-date-features-announced)

### Lättlästhet
Poängen enligt Flesch Reading Ease för de tre artiklarna blev:

| Artikel | Poäng |
| ------- | ----- |
| Artikel 1 | 29,83 |
| Artikel 2 | 48,17 |
| Artikel 3 | 47,43 |
| Medel | 41,43 |

Det innebär ”svårläst” och är också det lägsta betyget av de fyra analyserade
sajterna. **Betyg:&nbsp;2/5**.

### Rubriker
Studerar man förstasidan i skrivande stund hittar man några exempel med rubriker
som sticker ut lite när det kommer till rubriklängden med 90+ tecken och man
verkar ha en förkärlek till att använda tankstreck för att bygga långa rubriker,
t.ex. ”Scientists have suggestions on how to study the Earth from space — if
Congress will let them”.

Tydligheten i flera av rubrikerna hade också kunnat förbättras. Jag hittar flera
exempel där jag måste klicka in och läsa början av artikeln för att förstå vad
den avser eller där jag tror att den ska avse något annat än vad den gör. T.ex.
har en artikel rubriken ”Here comes faster 802.11ax Wi-Fi” och det visar sig att
det handlar om att Intel kommer med chipset med stöd för standarden först någon
gång senare under året, medan produktcertifiering dröjer ännu längre.

Tittar man på antalet rubriker med siffror så hittar man i skrivande stund 4
rubriker bland de senaste 20 artiklarna. **Betyg:&nbsp;2/5**

### Längd

| Artikel | Ord | Meningar |
| ------- | --- | -------- |
| Artikel 1 | 654 | 21 |
| Artikel 2 | 423 | 20 |
| Artikel 3 | 847 | 35 |

Här kan man se den främsta orsaken varför The Verge fick en låg poäng på Flesch
Reading Ease: Man använder väldigt långa meningar i sina artiklar, där t.ex. den
första artikeln har ett snitt på över 31 ord per mening.

Sett till antal ord är de två första artiklarna näst längst av de analyserade
sajternas artiklar, medan den sista artikeln om iPhone X är den kortaste. Sett
till innehållet är det svårt att peka på att man har med information som känns
irrelevant. Snarare är man t.ex. i artikeln om iMac Pro ganska knapphändig i
fakta om produkten. Men det är inga problem att hitta exempel på meningar som
hade kunnat formuleras kortare och därmed både ge mer kortfattade artiklar och
även The Verge en bättre poäng på lättlästheten ovan. **Betyg:&nbsp;2/5**

### Textlayout
The Verge har likt Engadget en kort underrubrik på sina artiklar. Till skillnad
från den senare visas dock inte underrubrikerna i nyhetslistningen på
förstasidan där de skulle göra mer nytta. Mellanrubriker saknas också i
artiklarna. Det man istället har valt att göra är att plocka ut några meningar
från texten och skriva ut dem ytterligare en gång i en större font vanligen till
höger på sidan. Det bidrar visserligen till att artiklarna inte känns som en
enda stor textmassa, men om man faktiskt ska läsa dem så upplever jag att de
stör läsflödet så jag är inte odelat positiv till dem.

När det kommer till styckeindelning är det relativt vanligt att det förekommer
stycken på runt tio rader och ibland till och med fler än så. Det tillsammans
med ganska många tecken per rad (ca 90 tecken på en normal rad) bidrar till att
det blir mer svårläst. **Betyg:&nbsp;2/5**

CNET
-------------------------------
* [https://www.cnet.com/](https://www.cnet.com/)
CNET lanserades 1994 och har utöver en amerikansk sajt även sajter i flera andra
länder bl.a. Kina, Japan, Frankrike och Tyskland. Sajten publicerar bl.a.
tekniknyheter och egna produktrecensioner. CNET ägs sedan 2008 av CBS
Interactive. Länkar till de analyserade artiklarna:

1. [Apple apologizes for iPhone slowdowns, slashes price of battery fix](https://www.cnet.com/news/apple-sorry-iphone-battery-slowdown-ios-update-official/)
2. [iMac Pro will be available Dec. 14](https://www.cnet.com/news/imac-pro-available-dec-14/)
3. [Apple's iPhone X finally brings a much needed makeover](https://www.cnet.com/news/apple-unveils-iphone-x-iphone-8-phone-8-plus/)

### Lättlästhet

Poängen enligt Flesch Reading Ease för de tre artiklarna blev:

| Artikel | Poäng |
| ------- | ----- |
| Artikel 1 | 41,78 |
| Artikel 2 | 58,54 |
| Artikel 3 | 54,71 |
| Medel | 51,7 |

Det innebär ”ganska svårläst” men är näst bäst poäng av de fyra analyserade
sajternas artiklar. **Betyg:&nbsp;3/5**

### Rubriker
Tittar man på de senaste publicerade nyheterna så är det svårt att hitta någon
rubrik som sticker ut längdmässigt utan de flesta håller sig mellan 50-70 tecken
som är en bra längd. De flesta rubriker är också tydliga och gör det enkelt att
förstå vad artikeln handlar om, även om det går att hitta enstaka undantag.

När det kommer till siffror i rubrikerna har 4 av de 20 senaste artiklarna
siffror i sig vid tillfället för analysen. **Betyg:&nbsp;4/5**

### Längd

| Artikel | Ord | Meningar |
| ------- | --- | -------- |
| Artikel 1 | 544 | 23 |
| Artikel 2 | 213 | 12 |
| Artikel 3 | 973 | 48 |

De två första artiklarna är de kortaste av de fyra analyserade sajternas
artiklar medan den sista om iPhone X är en hårsmån (ett ord) från att vara den
längsta. Den senare sticker också ut innehållsmässigt genom att ha med en hel
del fakta som inte känns helt relevant för nyheten, t.ex. ett stycke om ett
analysföretags uppskattning av totalt antal skeppade smartphones. Den andra
artikeln om lanseringen av iMac Pro är istället ganska tunn även på relevant
fakta. **Betyg:&nbsp;2/5**

### Textlayout
CNET har en underrubrik till artiklarna på en eller ett par meningar som bidrar
till att förklara vad artikeln handlar om och den visas också på sidorna som
listar nyheterna.

Ingen av de analyserade artiklarna har mellanrubriker men det förekommer i andra
längre artiklar på sajten. När det kommer till stycken håller man sig vanligen
till max 5-6 rader per stycke och radlängden ligger på ca 80 tecken per rad
vilket bidrar till att texterna känns lättlästa. **Betyg:&nbsp;4/5**.

Summering och slutsats
-------------------------------
Slutpoängen för de analyserade sajterna blev:

* Techcrunch: 9/20 poäng
* Engadget: 14/20 poäng
* The Verge: 8/20 poäng
* CNET: 13/20 poäng

Vinnare blev därmed Engadget tack vare det bästa resultatet på lättlästheten
enligt Flesch Reading Ease, bra rubriker och en bra balans mellan längd och
innehåll i artiklarna.

Värt att notera är dock att sajterna har lite olika inriktning och urvalet av
tre artiklar som handlar om Apple-nyheter (som gjordes för att hitta artiklar
som förekom på alla fyra sajterna) kan ha påverkat några delpoäng. För att få
ett rimligt statistiskt underlag för Flesch Reading Ease och artikellängden hade
också betydligt fler artiklar behövt analyseras.
