Användbarhet
===============================
Jag valde att analysera fyra webbutikers sajter med avseende på hur lättanvända
de är (”usability”). Analysen görs baserat på fem komponenter enligt
[Usability 101: Introduction to Usability](https://www.nngroup.com/articles/usability-101-introduction-to-usability/):
”Learnability”, ”Efficiency”, ”Memorability”, ”Errors”, ”Satisfaction”.

Eftersom det handlar om butiker valde jag att undersöka följande scenarier:
Hitta en specifik produkt (man vet på förhand exakt vilken produkt man vill ha),
hitta en produkt i en viss kategori som bäst uppfyller vissa kriterier för
specifikationer och pris (man vet inte på förhand exakt vilken produkt man vill
ha), hitta info om ångerrätt och returvillkor, samt genomföra ett köp
(kassaprocessen).

Sidorna jag valde att analysera är Komplett, Netonnet, Webhallen och CDON.

Jag har valt att göra utvärderingen själv och inte i grupp.

Komplett
-------------------------------
* [https://www.komplett.se/](https://www.komplett.se/)

[FIGURE src="image/analysis/screenshot-komplett.jpg?w=700" class="center" caption="Skärmdump från Komplett"]

### Om Komplett
Komplett startade upp sin svenska webbutik år 2000. Man är främst fokuserad på
datorer och datorkomponenter men har efterhand breddat sig och säljer idag bl.a.
även vitvaror och skönhetsprodukter.

### Navigering och användning
En stor sökruta är centralt placerad överst på sidan med infotexten ”Sök på
Komplett”. Sökresultat dyker upp allt eftersom man skriver, så väl
produktträffar som kategorier och tillverkare.

Det går också att navigera till kategorier genom att klicka på ”Alla produkter”
i navbaren som fäller ner en dropdown-meny med de olika huvudkategorierna.
Håller man muspekaren över en av huvudkategorierna fälls en ”megameny” ut med
alla underkategorier. Underkategorierna är grupperade, men inte ordnade i
bokstavsordning.

Väl inne i en kategori har man filtreringsmöjligheter för att kunna hitta den
produkt man söker, både på specifikationer, varumärke och pris. I en del
kategorier är det dock inte helt tydligt vad det är man filtrerar på, i t.ex.
bärbara datorer finns det två filter som endast heter ”Typ” och det tycks finnas
två filtreringsmöjligheter för operativsystem, men ingen av dem är så logiskt
namngiven (en heter ”Utgåva” och en heter ”Familj”). Man har också möjlighet att
jämföra produkter sida vid sida genom att kryssa i en checkbox för de produkter
man vill jämföra och därefter klicka på ”Jämför”.

Komplett har en länk till information om kundservice längst upp i headern på
sidan. Via den länken kan man klicka sig vidare till information om ångerrätt
och hur man returnerar en produkt. Det finns också en sökfunktion på
kundservice-sidan, som alltså är separat från den vanliga sökfunktionen på
sidan.

För att genomföra ett köp måste man vara inloggad som användare, men väl
inloggad är det en enkel process att genomföra köpet. Det är bara att välja
leveranssätt och betalsätt och man är klar på några få klick.

### ”Learnability”
Förutom att inte sökfunktionen fungerar helt felfritt för sökning på kategorinamn
och att menyerna upplevs en aning röriga så är det i övrigt ganska lätt att
navigera och handla på sidan även som ny besökare. Litet minus blir det även för
namngivningen av vissa filter som ibland kräver att man testar dem först för att
förstå vad de avser. Som ny besökare måste man också registrera ett konto för
att kunna genomföra ett köp, men i övrigt är det en enkel process. **Betyg:&nbsp;3/5**

### ”Efficiency”
Så länge det är en specifik produkt eller kategori man letar efter fungerar
söken bra för att snabbt navigera rätt på sidan. Det känns svårare att navigera
till kategorierna via de ganska röriga menyerna. Väl inne i en kategori går det
enkelt att filtrera fram produkter och sortera sökresultatet i önskad ordning.
Även navigeringen inne på produktsidorna fungerar bra trots ganska långa
produktsidor, tack vare att man har genvägar till de olika delarna på sidan i en
navbar som följer med sidan när man scrollar. **Betyg:&nbsp;3/5**

### ”Memorability”
Den grundläggande designen och funktionerna är lik de flesta andra moderna
webbutiker och det är därför lätt att använda sidan även om man inte använt
sidan på ett tag. **Betyg:&nbsp;4/5**

### ”Errors”
Jag stötte på lite problem med sökens ”search-as-you-type”-funktionalitet där
t.ex. en sökning på ”bildsk...” inte gav några relevanta träffar utan man var
tvungen att skriva hela ordet. I övrigt upplever jag dock att det är få fel på
sidan eller saker som går att göra fel som användare. **Betyg:&nbsp;4/5**

### ”Satisfaction”
Innehållet presenteras på ett tydligt sätt och designen är överlag funktionell,
förutom tidigare nämnda irritationsmoment med navigeringen. Är man inte säker på
exakt vilken produkt man tänkt köpa finns bra filter- och jämförelsefunktioner
till hjälp att hitta rätt produkt. **Betyg:&nbsp;4/5**

Netonnet
-------------------------------
* [https://www.netonnet.se/](https://www.netonnet.se/)

[FIGURE src="image/analysis/screenshot-netonnet.jpg?w=700" class="center" caption="Skärmdump från Netonnet"]

### Om Netonnet
Netonnet startade år 1999 och är främst fokuserad på hemelektronik men säljer
bl.a. även datorkomponenter och verktyg. Man har utöver webbutik även ett 30-tal
lagershoppar runt om i landet.

### Navigering och användning
Netonnet har likt Komplett en centralt placerad sökruta överst på sidan med
texten ”Sök på netonnet.se”. Sökresultat dyker upp efterhand som man skriver
(upp till max fem stycken). Söken är endast en produktsök och skriver man in
t.ex. bildskärm får man upp de fem (förmodat) populäraste bildskärmarna, men
inte någon länk till kategorin.

I navbaren har man listat alla huvudkategorier (så länge fönstret har en bredd
på minst ca 1160 pixlar) och klickar man på en huvudkategori fälls en dropdown-meny
ner med underkategorier ordnade i bokstavsordning.

Inne i en kategori har man möjlighet att filtrera på specifikationer, varumärke
och pris. För att filtrera på pris måste man dock expandera filtret och scrolla
ganska långt ner på sidan. Precis som hos Komplett är också flera av filtren
inte helt logiskt namngivna, i bärbara datorer finns t.ex. flera filter som
heter bara ”Typ” och något filter heter bara ”Kapacitet” utan att specificera
för vad. En jämförelse-funktion finns också, men den går inte att komma åt från
kategorisidan utan man måste klicka in på en produkt för att komma åt
funktionen. Då är tyvärr inte längre filtreringen som man gjort sparad och det
är svårt att hitta produkterna man hade tänkt att jämföra med.

En länk till Kundservice hittas i headern och från kundservice-sidan kan man
navigera sig vidare till info om ångerrätt och returvillkor antingen genom att
scrolla ned en bit eller gå via menyn i sidebaren till vänster på sidan.

Att genomföra ett köp görs i fem steg (godkänn varukorgen, välj fraktsätt, välj
betalsätt, fyll i kunduppgifter, godkänn order) och man behöver inte vara
inloggad för att genomföra köpet.

### ”Learnability”
Nettonnet har lyckats väl med sin kategorisering och menyer och det är lätt att
hitta rätt även som ny besökare tack vare ett hanterbart antal underkategorier
som är ordnade i bokstavsordning och en logisk indelning. Söken fungerar också
bra för produktsök men får ett litet minus för att den inte hanterar
kategorisökningar. **Betyg:&nbsp;4/5**

### ”Efficiency”
Även som van användare av Netonnet går det ganska snabbt att navigera runt på
sidan. Inne på produktsidan måste man klicka för att expandera information om
specifikationer och produktinformation vilket känns som ett litet onödigt extra
steg, men å andra sidan slipper man scrolla genom information som man inte är
intresserad av. Själva köpprocessen uppdelad i olika steg innebär dock ett antal
onödiga musklick och man får ingen överblick på valen man gjort innan i sista
steget. **Betyg:&nbsp;3/5**

### ”Memorability”
Designen innehåller egentligen inga element som inte hittas i flertalet andra
webbutiker så även om man inte använt sidan på ett tag så kommer man utan
problem snabbt hitta och nyttja funktionerna på sidan. **Betyg:&nbsp;4/5**

### ”Errors”
Sökrutan har texten ”Sök på netonnet.se” vilken man kan tolka som att den söker
i alla typer av strängar inklusive kategorier. Så är dock inte fallet och söker
man på t.ex. ”bildskärm” och trycker enter så kommer man visserligen få upp en
del träffar på bildskärmar, men inte samtliga skärmar i bildskärmskategorin. I
vissa av sökfiltren finns samma alternativ med två gånger, väljer man fel
alternativ kommer man inte få upp produkter som matchar filtreringen man gjort.
**Betyg:&nbsp;3/5**

### ”Satisfaction”
Designen känns modern och det är lätt att hitta runt på Netonnets sidor.
Information om t.ex. köpvillkor och ångerrätt är föredömligt lätt att hitta och
ta del av. Den enda funktionen som inte känns helt genomtänkt designad är
jämförelsefunktionen. **Betyg:&nbsp;4/5**

Webhallen
-------------------------------
* [https://www.webhallen.com/](https://www.webhallen.com/)

[FIGURE src="image/analysis/screenshot-webhallen.jpg?w=700" class="center" caption="Skärmdump från Webhallen"]

### Om Webhallen
Webhallen grundades år 1999 och är främst inriktat på försäljning av datorer,
datorkomponenter och ”gaming” men även hemelektronik och ”gadgets”. Man har ett
25-tal fysiska butiker utöver webbutiken.  Sedan år 2013 ägs Webhallen av
Komplett Group som även äger Komplett.se. Man har nyligen gjort om sin sajt och
påpekar på sin sida att ”arbete pågår fortfarande”.

### Navigering och användning
Även Webhallen har en centralt placerad stor sökruta överst på sidan med texten
”Sök på webhallen”. Sökträffar dyker upp allt eftersom man skriver och man får
sökträffar på såväl produkter som kategorier.

I navbaren har man placerat huvudkategorierna och håller man muspekaren över dem
får man fram underkategorier i en dropdown-lista. Ytterligare kategorinivåer
(upp till 3 st) fås fram genom att hålla muspekaren på någon av
underkategorierna. Kategorierna tycks vara ordnade efter popularitet och inte i
bokstavsordning.

Inne i en kategori har man möjlighet att filtrera på ett fåtal specifikationer
samt varumärke och pris. Webhallen saknar en produktjämförelse-funktion på sin
sida.

I headern återfinns en länk till kundservice och via den når man på ett par
klick information om köpvillkor och ångerrätt.

För att genomföra ett köp behöver man välja kundtyp, leveranssätt, fraktsätt,
betalsätt samt fylla i sina kunduppgifter. Allt görs på en sida och man behöver
inte vara inloggad för att genomföra ett köp.

### ”Learnability”
Mängden kategorier i menyerna (en del har över 20 st bara i första nivån) och
bristen på logisk ordning på kategorierna gör det tyvärr ganska svårt navigera
runt på Webhallens sidor med hjälp av menyn. Som tur är fungerar sökfunktionen
bättre, produktträffar presenteras direkt när man skriver komplett med namn,
minityrbild, kategori, pris och lagerinfo och det fungerar även att söka på
kategorinamn. Det är dock överlag väldigt mycket information som presenteras på
alla sidor och mycket känns inte helt relevant vilket gör att intrycket som ny
besökare blir att det är lite rörigt. **Betyg:&nbsp;3/5**

### ”Efficiency”
Så snart man har lärt sig att man bör använda sökfunktionen och inte menyerna på
Webhallens sida så går det att hitta runt på sajten ganska snabbt. När det
kommer till produktsidorna så är en del av dem väldigt långa och innehåller både
detaljerad beskrivning, specifikationer, recensioner och länkar till tillbehör.
Här hade jag önskat en bättre möjlighet att snabbare navigera mellan de olika
delarna på sidan för minska behovet av att scrolla. **Betyg:&nbsp;3/5**

### ”Memorability”
Om man glömt av att man bör hålla sig från menyerna så kommer man snabbt bli
påmind om det när man besöker sidan igen. Hittar man till rätt kategori så
fungerar det dock i övrigt som de flesta andra webbutiker. **Betyg:&nbsp;4/5**

### ”Errors”
Det finns mycket information och alternativ att klicka på så för den ovane
besökaren är det lätt att klicka fel. Om man t.ex. söker på ”hörlurar” får man
upp inte mindre än 10 olika kategoriförslag och det är inte helt lätt att veta
vad en del alternativ avser. Inne på produktsidorna har man också vad man kallar
för ”varianter” och ”fyndvaror”. Att fyndvaror i själva verket är returexemplar
framgår inte helt tydligt och risken finns att man klickar hem de billigare
fyndvarorna omedveten om vad man får. Filtren känns överlag logiskt namngivna
men när det kommer till filtrering på tillverkare så finns det med många
tillverkare i listan som helt saknar produkter i kategorin och väljer man någon
av dem får man endast upp ”Visar 0 av X resultat”. **Betyg:&nbsp;3/5**

### ”Satisfaction”
Överlag ger sidan ett ganska plottrigt intryck designmässigt. Inte bara menyerna
utan det är också sidebars med frågor, facebook-inlägg, senast visade, bäst
säljande, vad andra har köpt m.m. Innehållet på sidan presenteras också med alla
palettens färger. Jag tror man hade vunnit på att ta bort information som inte
är relevant, samt förenklat och gjort designen mer enhetlig. **Betyg&nbsp;2/5**

CDON
-------------------------------
* [http://cdon.se/](http://cdon.se/)

[FIGURE src="image/analysis/screenshot-cdon.jpg?w=700" class="center" caption="Skärmdump från CDON"]

### Om CDON
CDON startade år 1999 ingår idag i Qliro Group tillsammans med flera andra
webbutiker. Idag går det att hitta allt från elektronik och böcker till kläder,
möbler, sport och byggprodukter på CDON. En betydande del av produkterna säljs
dock inte direkt av CDON utan av 3:e parts butiker där CDON endast agerar
marketplace.

### Navigering och användning
CDON har precis som övriga analyserade butiker en centralt placerad sökruta
överst på sidan. Sökrutan har texten ”Sök bland miljoner produkter” och ger
träffar allt eftersom man skriver på produkter och ”sidor”. Exakt vad som är
indexerat på ”sidor” är dock lite oklart, ibland får man upp kategorisidor där
men ibland är det produktsidor även där. Söker man på t.ex. ”bildskärm” får man
ingen kategoriträff så söken verkar främst vara tänkt som en ren produktsök.

I navbaren har CDON samlat alla sina huvudkategorier som för tillfället är 12
stycken. Noterbart är att sidan inte är responsiv och navbaren kräver en
fönsterbredd på ca 1120 pixlar för att man inte ska behöva scrolla i sidled.
Håller man muspekaren över en huvudkategori fälls en ”megameny” ner med
underkategorier.

Inne i en kategori har man möjlighet att filtrera på varumärke och i ett fåtal
kategorier även en del specifikationer. Namngivningen av filtren är dock på en
blandning av svenska och engelska och i vissa av filtren förekommer samma
alternativ flera gånger. Möjlighet att filtrera på pris saknas, liksom möjlighet
att jämföra två eller fler produkter.

I headern finns en länk till kundservice som dock inte leder direkt till en länk
med information utan istället tar upp en popup-ruta där man har möjlighet att
välja ”vanliga frågor” eller skicka e-post. Via ”vanliga frågor” går det
emellertid att hitta info om ångerrätt.

I kassan har man alternativen att logga in eller alternativet snabbkassa som
inte kräver inloggning men i gengäld kräver att man uppger personnummer. I
övrigt är önskat betalsätt det enda valet som behövs fyllas i för att slutföra
köpet.

### ”Learnability”
Mängden kategorier gör att CDON inte har kunnat lista alla underkategorier i
menyerna utan istället hamnar man ofta en eller två nivåer upp från kategorin
man letade efter. Man måste t.ex. inse att för att hitta grafikkort behöver man
klicka på ”Elektronik & Mobil / Datorer / Datorkomponenter” snarare än att kunna
klicka direkt till ”Datorkomponenter / Grafikkort”. Söken fungerar bättre men
något förvirrande är att samma produkt ofta finns listad flera gånger. Vanligen
beror det på att det är olika 3:e parts säljare av produkten, men detta framgår
inte så tydligt om man inte är bekant med sidan sedan tidigare. **Betyg:&nbsp;3/5**

### ”Efficiency”
Känslan är att mycket på CDONs sida kräver ett eller par onödiga extra klick för
att utföras. Ju mer produkter en butik listar desto större behov finns också av
bra kategorisering, menyer och filtreringsmöjligheter och här är tyvärr inte
CDON så bra. Sajten fungerar bäst när man vet exakt vilken produkt man ska ha
och kan använda sökfunktionen för att hitta den. Har man kommit så långt som att
placera produkter i sin varukorg är dock CDONs kassaprocess snabb och smidig
utan onödiga extra val och den fungerar både som inloggad och oinloggad.
**Betyg:&nbsp;2/5**

### ”Memorability”
Upplägget i butiken skiljer sig inte märkbart från de flesta andra butiker. Det
man främst behöver komma ihåg är att man ska använda sig av sökfunktionen för
att hitta produkter. **Betyg:&nbsp;4/5**

### ”Errors”
Många produkter speciellt från 3:e parts säljare verkar tyvärr inte vara
kategoriserade. Om man som besökare letar i CDONs kategorier riskerar man därför
missa mycket av utbudet på sajten även om man lyckats ta sig till rätt kategori.
I de få fall det finns filter för specifikationer i kategorierna förekommer
ibland samma alternativ två gånger vilket också gör att man kan missa produkter.
Inte heller kundservice-sektionen är felfri: Försöker man söka på ”returätt”
upptäcker man att söken där inte fungerar med å, ä, ö. **Betyg:&nbsp;2/5**

### ”Satisfaction”
Svårnavigerat och lite rörigt är tyvärr de bestående intrycken från CDONs sida.
Avsaknaden av responsivitet och att man behöver ha ett brett fönster uppe för
att slippa att sidscrolla bidrar också till att den känns omodern. **Betyg:&nbsp;2/5**

Summering och slutsats
-------------------------------
I mitt högst subjektiva test blev slutpoängen för sajterna:

* Komplett: 18/25 poäng
* Netonnet: 18/25 poäng
* Webhallen: 15/25 poäng
* CDON: 13/25 poäng

Delad etta och vinnare blev därmed Netonnet och Komplett. Båda har UI och design
som jag bedömmer fungerar relativt bra både för nya användare men också som vana
användare kan nyttja effektivt. Förbättringspotential finns dock hos båda: För
Komplett hade jag önskat lite bättre menyer, fix av "search-as-you-type"-problemen
i söken och kanske en möjlighet att slippa logga in för att genomföra ett köp.
För Nettonnet hade jag önskat en bättre sökfunktion som också hanterar
kategorinamn och kanske presenterar sökresultaten lite bättre, samt en mer
effektiv och överblickbar process i kassan.

Det man annars kan konstatera är hur lika dagens ehandelsbutiker är när det
kommer till UI:t. Nästan alla väsentliga funktioner är placerade på samma ställe
på sidan (sökfunktion, länk till kundservice, länk till varukorgen etc.).
Skillnaderna mellan sidorna handlar därför främst om hur t.ex. sökresultatet
presenteras eller hur menyerna är ordnade. Det är naturligtvis ingen slump att
det är så då det innebär att nya användare kan klicka in på i stort sett vilken
ehandelsbutiks sajt som helst och direkt förstå hur den ska användas. För en
"usability"-analys hade det dock varit intressant att också testa någon butik
som vågat sticka ut lite med en egen mer unik lösning.
