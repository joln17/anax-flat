Kmom10
===============================

1.1 Projektet
-------------------------------

### Krav 1: Analys användbarhet
I uppgiften valde jag att analysera användbarheten hos fyra svenska webbutiker:
Komplett, Netonnet, Webhallen och CDON. Att det blev webbutiker beror främst på
att jag är en frekvent användare av olika webbutiker (både privat och i mitt jobb)
så jag tycker att jag har bra referenspunkter att utgå från här. Jag ville också
analysera webbplatser som kräver en del interaktion från användaren samt
analysera fyra webbplatser med samma syfte för att få en rättvis jämförelse.

I min analys skapade jag fyra scenarier som jag sedan testade i respektive
butik: Hitta en specifik produkt (man vet på förhand exakt vilken produkt man
vill ha), hitta en produkt i en viss kategori som bäst uppfyller vissa kriterier
för specifikationer och pris (man vet inte på förhand exakt vilken produkt man
vill ha), hitta info om ångerrätt och returvillkor, samt genomföra ett köp
(kassaprocessen).

[Länk till analysen](analysis/usability).

### Krav 2: Analys skrivsätt
I den andra analysuppgiften valde jag att undersöka skrivsättet hos fyra
amerikanska teknik-sajter: Techcrunch, Engadget, The Verge och CNET. Att det
blev tekniksajter beror främst på att jag läser ganska mycket tekniknyheter
själv och känner att det är ett ämne jag har bra koll på. Att det blev engelska
och inte svenska beror främst på att det var svårt att hitta fyra svenska sajter
med liknande profil för en rättvis jämförelse. I min analys utgick jag från tre
nyheter och studerade sedan respektive sajts artiklar om dessa nyheter för att
kunna jämföra sajterna.

Betyg sattes på fyra olika delar: Lättlästhet enligt ”Flesch Reading Ease”, hur
bra rubrikerna är (t.ex. vad det gäller tydlighet och nyckelord), hur
kortfattade artiklarna är (i förhållande till innehållet) och textlayout (t.ex.
styckeindelning och mellanrubriker). Till min hjälp i analysen använde jag
[http://wordscount.info/wc/jsp/clear/analyze_readability.jsp](http://wordscount.info/wc/jsp/clear/analyze_readability.jsp).

[Länk till analysen](analysis/write).

### Krav 3: Webbplats
Jag valde att utveckla en webbplats för Kund 1, Ludviga Af Solstråle. Det
fiktiva företaget fick bli en exklusiv fastighetsmäklare med namnet ”Real Estate
| STHLM” vars nisch är att förmedla lyxiga herrgårdar, slott och gods.

Webbplatsens header har företagets logotyp överst till vänster och redan
logotypen, som är i guld och lila, ska ge känslan av dyrt och lyx. I navbar och
meny till höger i headern återfinns länkar till sajtens ”Teman”, till bloggen
som utgörs av objekten som är ”Till salu” just nu och till ”Om”-sidan. Sajtens
flashregion har en panoramabild på byggnader i Stockholm som är staden där
företaget har sitt fiktiva huvudkontor.

På förstasidan återfinns en kort välkomsttext och några utvalda objekt som man
har till salu just nu. I sidebaren till höger kan man se de senaste objekten som
man har sålt. ”Till salu”-sidan (bloggen) listar de senaste objekten man har
till salu med bilder och information om objekten. ”Om”-sidan har lite kort
information om företaget och webbplatsen tillsammans med en större logo till
höger.

Cimage används för alla bilder i innehållet på webbplatsen för att anpassa
bildstorleken och sajten är responsiv och mobilanpassad (ner till 320px bredd).

När det kommer till installation av Anax Flat valde jag att återanvända min
tidigare konfiguration från kursen. Det gör visserligen att jag riskerar ha kvar
lite onödig skräpkod eller filer som inte behövs, men förhoppningsvis har jag
lyckats rensa bort allt sånt. Det hade förmodligen också varit nyttigt att
repetera en ny komplett installation och konfiguration men jag bedömde att det
skulle ta för mycket tid och jag ville vara säker på att hinna klart med
projektets alla delar.

[Länk till webbplatsens förstasida](http://www.student.bth.se/~joln17/dbwebb-kurser/design/me/proj/htdocs/)

### Krav 4: Tema
Sajten har egentligen två basteman: Ett som inte innehåller några delar för
layout, typografi eller färger om man vill utgå helt från scratch. Samt ett
”base design”-tema som adderar grunderna för dessa komponenter.

I custom-temat utgår jag från företagets logotyp och profil. Samma typsnitt som
finns i logotypen får följa med till menyer och navbar också och guldfärgen i
logotypen får bokstavligen sätta guldkant på sidans olika regioner. Streck i
samma guldfärg används även under H1- och H2-rubriker och mellan sidebar och
main-del.

Färgval och typnsitt syftar till att ge ett propert och lyxigt intryck och
designprinciperna som jag eftersträvat att uppnå är harmoni och enhetlighet.

När det kommer till layout så täcker innehållet i header och flashregion 100 %
av sidan även i widescreen-upplösning. Innehållet i main-delen har visserligen
en max-bredd satt men tanken är att den elliptiska gradienta bakgrunden ska
minska känslan av att det ser tomt ut på sidorna när man har ett bredare fönster
uppe.

[Länk till ytterligare beskrivning av custom-temat](http://www.student.bth.se/~joln17/dbwebb-kurser/design/me/proj/htdocs/theme/custom)

### Krav 5: Alternativt tema
I det alternativa temat ville jag fortfarande behålla känslan av properhet och
lyx och att det fortfarande ska kännas som det är samma företags webbplats. I
logotyp, navbar, menyer samt länkar i footern behålls därför samma guldfärg som
i det första temat. I övrigt är färgschemat ett ljusare och kallare tema i gråa
nyanser.

Typsnitt i navbar, menyer och rubriker har också bytts ut från att använda
logotypens typsnitt till att få en egen elegant serif-font. Även brödtexten har
fått typsnittet utbytt även om om det fortfarande handlar om en ganska kompakt
sans-serif-font.

Strecken från custom-temat är borta i det alternativa temat och istället jobbar
jag med skuggor ("box-shadow"), mellanrum (”space”) och former (genom ”border-radius”).
Syftet är att addera djup eller perspektiv som designprincip medan enhetlighet
fortfarande ska finnas kvar, men bygga på andra element.

Layout-mässigt är innehållet mer tydligt centrerat i det alternativa temat och
bakgrunden för main-delen skiljer sig markant från body-delen vid sidan av.
Innehållet i header och flash-regionen täcker inte heller längre hela sidan.

[Länk till ytterligare beskrivning av alternativ-temat](http://www.student.bth.se/~joln17/dbwebb-kurser/design/me/proj/htdocs/theme/alternative)

### Krav 6: Kodstruktur
Målet med strukturen har varit att det ska vara lätt att veta i vilken LESS-
modul och var i modulen man ska ändra samt att få modulerna DRY, d.v.s. inte
behöva duplicera kod i olika filer för olika teman.

Med utgångspunkt från det har varje vital designkomponent en egen modul (t.ex.
finns en för färg) och det finns för de delar man vanligen vill förändra i ett
tema dels en grund-modul som är gemensam för alla teman och en tema-specifik
modul som gör de ändringar och tillägg som önskas för temat. Inne i modulen för
t.ex. layout så är koden också uppdelad så respektive region på sidan har sitt
eget avsnitt med header först och footer sist och tydligt kommenterad med
regionens namn.

Vill man därför t.ex. ändra något för layouten för footern i det alternativa
temat så vet man att man ska gå till det alternativa temats layout-modul
(alternative-layout.less) och scrolla ner till footer-delen i koden.

[Länk till ytterligare beskrivning av kodstrukturen](http://www.student.bth.se/~joln17/dbwebb-kurser/design/me/proj/htdocs/theme/architecture)

1.2 Projektets genomförande
-------------------------------
Rent kodmässigt bjöd inte projektet på några större utmaningar eftersom det
egentligen enbart handlade om saker som redan behandlats tidigare i kursen. Mest
tidsåtgång tog det därför att utföra och skriva analyserna samt att hitta på
företagets inriktning och profil och lyckas hitta passande innehåll (bra bilder
med fria rättigheter att använda) till webbplatsen. Just det senare upplevde jag
som den största svårigheten med projektet och jag fick skrota ett par idéer
eftersom jag trots febrilt letande i nätets alla fria bilddatabaser inte
lyckades hitta några bilder som jag hade tänkt mig.

Tidsmässigt tycker jag ändå det varit ett rimligt projekt men jag hade gärna
fördelat tiden mer på att koda och designa och mindre på att skriva långa
analyser och texter, fundera ut företagsprofil och leta bilder. Kanske skulle
företagets exakta profil vara given i uppgiften istället tillsammans med
innehåll tillgängligt i form av bilder och texter och projektet istället gå ut
på att anpassa webbplatsens tema efter det?

1.3 Om kursen
-------------------------------
Jag läser kurspaketet Webprog och bland all PHP-programmering och databaser i de
övriga kurserna i paketet så får man väl säga att Design-kursen utgör ett litet
udda inslag. Sannolikt hade jag aldrig registrerat mig på en designkurs om det
inte var för att jag var ”tvingad” nu. Jag är dock på det hela taget positivt
överraskad och tycker att jag fått med mig intressant kunskap från kursen.
Främst då delarna om LESS, färglära och grid-system.

Vad det gäller innehållet i kursen hade jag gärna sett lite mer övningar med
LESS (skriva mer avancerade mixins, hur man bör strukturera/inte strukturera sin
kod etc.) och kanske även göra en bekantskap med SASS. I gengäld hade jag gärna
gjort lite färre analyser av webbplatser. När man gjort ett par analyser på
samma ämne så kändes det inte som man fick ut så mycket av att göra analys
nummer tre och fyra.

När det kommer till utbildningsmaterialet var det ganska många olika artiklar
länkade i läsanvisningarna och jag tyckte de var av lite blandad kvalitet och
relevans för kursen. Kanske kan man sålla lite i materialet där eller ange vilka
som är väsentliga att läsa och vilka som man kan läsa om man har tid och lust
att läsa mer. Kursboken tycker jag var ok men inte fantastisk. Självklarheter
och onödiga textavsnitt kunde ha ersatts av fler och bättre exempel. Kursens
videor är däremot som alltid bra och pedagogiska.

Jag ger kursen 7/10 i betyg. Till den som både vill testa LESS, få en inblick i
webbdesign och bekanta sig med ett första ramverk skulle jag rekommendera
kursen, men om det bara är ett av momenten som man är intresserad av hade jag
nog valt någon kurs som var fokuserad på enbart det.
